<!DOCTYPE html><html lang="ca"><head><meta charset="utf-8"><meta name="viewport" content="width=device-width, initial-scale=1.0"><title>Descripció - El municipi · Caldes de Montbui</title><meta name="description" content="Descripció del municipi"><link rel="stylesheet" type="text/css" href="index.844d3c52.css"></head><body> <header> <div class="foli"><p>Caldes de Montbui: patrimoni termal</p></div> <nav> <ul> <li><a href="presentacio.html">Presentació</a></li> <li><a href="municipi.html">Municipi</a></li> <li><a href="termes.html">Termes romanes</a></li> <li><a href="balnearis.html">Balnearis</a></li> <li><a href="safareigs.html">Safareigs</a></li> <li><a href="credits.html">Crèdits</a></li> </ul> </nav> <div class="molles">Municipi / Descripció</div> </header> <main> <article> <h1>Descripció del municipi</h1> <picture> <source srcset="caldes_montbui.6cb985f0.avif" type="image/avif"> <img src="caldes_montbui.45b186c2.jpg" alt="Vista de la muralla de Caldes" width="800" height="450"> </picture> <p>Caldes de Montbui és una vila que, a poc més de 30 km de Barcelona, gira des de temps remots entorn de l'aigua calenta. Té el privilegi de ser el primer poble termal de Catalunya i de posseir les termes romanes més ben conservades de la península Ibèrica. Aquest atractiu es completa amb altres al·licients que fan de la vila termal un centre turístic, cultural, esportiu i natural. Disposa d'una bona situació geogràfica, un clima suau i unes aigües que brollen a 74 °C de temperatura, una de les més elevades d'Europa. Aquestes estadístiques han configurat la vida d'aquesta població de 15.536 habitants segons el cens de l'any 2005.</p> <p>El centre del nucli antic està situat a la plaça de la Font del Lleó, seu de l'Ajuntament, les termes romanes i la Font del Lleó. La plaça comparteix protagonisme amb la Plaça de l'Àngel, situada entre el carrer Major i el de Pi i Margall, on realment està situat el cor comercial i social de la població.</p> <p>Caldes de Montbui és a la comarca del Vallès Oriental al límit amb el Vallès Occidental, creix en part sobre la plana i en part sobre la serralada septentrional que tanca la comarca vers el nord (el pic del Vent o de Sant Sebastià, i el Farell, de 805 m.). És travessat de nord a sud per la riera de Caldes, que envolta la població i conflueix amb diversitat de torrenteres. Però, sens dubte, el més destacat de la seva hidrologia són els seus afloraments d'aigües minerals i termals, condicionats per les fractures i plegaments propis de la seva geologia particular. Amb presència econòmica dels tres sectors de producció segueix, però, progressant la general tendència cap a la terciarització professional i un abandonament sistemàtic del treball agrícola. No és aliena a aquesta inversió econòmica la revitalització de la funció balneària, i conseqüentment també turística, de la vila catalana.</p> <p>Dos eixos de comunicació principals travessen el terme municipal, en el sentit dels quatre punts cardinals: nord del Vallès amb Mollet-Barcelona, i Granollers amb Sabadell-Terrassa. A més, el mateix nucli urbà de Caldes està situat en l'encreuament de les vies de comunicació entre Mollet-Centelles i Terrassa-Granollers. Té també una important empresa de transport de viatgers (Companyia Sagalés), de segur com a conseqüència d'aquesta ubicació privilegiada com enllaç de camins, i de les seves històriques empreses de diligències que voltaven per tota la comarca. Tanmateix, per tal com resta al marge, com a ciutat, dels grans eixos viaris-econòmics que han donat el gran auge industrial de tota la zona del Vallès, i malgrat el seu creixement constant, no ha patit el gran impacte demogràfic i industrial d'altres nuclis de la zona; s'ha mantingut com una població mitjana i amb poca influència sobre els municipis veïns. </p> <p>Existeix sota la denominació d'aquesta localitat el títol nobiliari del marquesat de Caldes de Montbui. Aquest títol fou concedit l'any 1917 a Anna Girona i Vidal, filla del banquer Manuel Girona i Agrafel, i vídua de Domènec Joan Sanllehy i Alrich (Barcelona 1817-1911), alcalde de la ciutat comtal entre 1906 i 1909. El fill primogènit i successor del títol, com a segon marquès, fou l'historiador Carles Sanllehy i Girona (Barcelona 1882-1973).</p> <p>El topònim del municipi, Caldes de Montbui, dona fe de l'establiment romà de les termes, com ha estat freqüent a Catalunya: Caldes de Malavella, Caldes de Boí o Caldes d'Estrac són alguns dels exemples. L'existència d'aquests tipus de memòria és un dels millors indicis de la importància de la romanització a casa nostra. Caldes va formar part de la sotsvegueria del Vallès, part de la vegueria de Barcelona, fins al 1716. Entre els anys 1716 i 1833, Caldes estigué integrat en el corregiment de Mataró, i en crear-se la divisió provincial del 1833 passà a formar part de la província de Barcelona. El seu partit judicial és el de Granollers.</p> </article> <div class="altres"> <h2>Més en aquesta secció</h2> <ul> <li><a href="1-historia.html">Història</a></li> <li><a href="1-festes-tradicions.html">Festes i tradicions</a></li> </ul> </div> </main> <footer> <div class="legal"> <p>2024 <a href="https://creativecommons.org/licenses/by-sa/4.0/deed.ca" title="Creative Commons Atribución - CompartirIgual">CC BY-SA</a> David F. Fernández</p> <p>Eines HTML i CSS I</p> </div> <ul> <li><a href="index.html">Portada</a></li> <li><a href="presentacio.html">Presentació</a></li> <li><a href="municipi.html">Municipi</a></li> <li><a href="termes.html">Termes romanes</a></li> <li><a href="balnearis.html">Balnearis</a></li> <li><a href="safareigs.html">Safareigs</a></li> <li><a href="credits.html">Crèdits</a></li> </ul> </footer> </body></html>